{
  "file": "song100",
  "count": 95,
  "data": [
    {
      "content": "题目:《塞上》\n作者:柳开（９４６－９９９）\n鸣骹直上一千尺，天静无风声更干。\n碧眼胡儿三百骑，尽提金勒向云看。",
      "sha1": "a9e030e9f88e2746751e0bb0867c626877b903dc"
    },
    {
      "content": "题目:《寒食》\n作者:王禹偁（９５４－１００１）\n今年寒食在商山，山里风光亦可怜：\n稚子就花拈蛱蝶，人家依树系秋千。\n郊原晓绿初经雨，巷陌春阴乍禁烟。\n副使官闲莫惆怅，酒钱犹有撰碑钱。",
      "sha1": "699ebf2dd3362e1141845105f1f4de2b125875d4"
    },
    {
      "content": "题目:《村行》\n作者:王禹偁（９５４－１００１）\n马穿山径菊初黄，信马悠悠野兴长。\n万壑有声含晚籁，数峰无语立斜阳。\n棠梨叶落胭脂色，荞麦花开白雪香。\n何事吟余忽惆怅，村桥原树似吾乡。",
      "sha1": "43a3df9691ddc121fec2de0052f7a23dcad5d507"
    },
    {
      "content": "题目:《春居杂兴》二首\n作者:王禹偁（９５４－１００１）\n\n            其一\n\n两株桃杏映篱斜，妆点商山副使家，\n何事春风容不得，和莺吹折数枝花。\n\n            其二\n\n春云如兽复如禽，日照风吹浅又深。\n谁道无心便容与，亦同翻覆小人心。",
      "sha1": "4968f95c861586ad349245ced3faec964443ae58"
    },
    {
      "content": "题目:《前赋〈春居杂兴〉诗二首，间半岁，不复省视，因长男嘉祐读杜工部集，见语意颇有相类者，咨于予，且意予窃之也。予喜而作诗，聊以自贺》\n作者:王禹偁（９５４－１００１）\n命屈由来道日新，诗家权柄敌陶钧。\n任无功业调金鼎，且有篇章到古人。\n本与乐天为后进，敢期子美是前身。\n从今莫厌闲官职，主管风骚胜要津。",
      "sha1": "4951626be34df6f308e7f57246cf7641e80326a9"
    },
    {
      "content": "题目:《春日登楼怀旧》\n作者:寇准（９６１－１０２３）\n高楼聊引望，杳杳一川平。\n远水无人渡，孤舟尽日横。\n荒村生断霭，深树语流莺。\n旧业遥清渭，沉思忽自惊。",
      "sha1": "5eef7b2f2743b2c9e3c5a2d91e5f486883b25f8e"
    },
    {
      "content": "题目:《柳》\n作者:寇准（９６１－１０２３）\n晓带轻烟间杏花，晚凝深翠拂平沙。\n长条别有风流处，密映钱塘苏小家。",
      "sha1": "e16aa4741577c4a53d5cf6cd92b95117e5d58064"
    },
    {
      "content": "题目:《无题》\n作者:杨亿（９６４－１０２０）\n巫阳归梦融千峰，辟恶香消翠被浓。\n桂魄渐亏愁晓月，蕉心不展怨春风。\n遥山黯黯眉长敛，一水盈盈语未通。\n漫托鹍弦传恨意，云鬟日夕似飞蓬。",
      "sha1": "3099aea39aa8297edd71b9dc9167e1d3e0d4d4af"
    },
    {
      "content": "题目:《泪》\n作者:杨亿（９６４－１０２０）\n锦字梭停掩夜机，白头吟若怨新知。\n谁闻陇水回肠后，更听巴猿拭袂时。\n汉殿微凉金屋闭，魏宫清晓玉壶欹。\n多情不待悲秋气，只是伤春鬓已丝。",
      "sha1": "a012fd323d9f131c2cd1ec24a1ce4be803b69085"
    },
    {
      "content": "题目:《山园小梅》\n作者:林逋（９６７－１０２８）\n众芳摇落独暄妍，占尽风情向小园。\n疏影横斜水清浅，暗香浮动月黄昏。\n霜禽欲下先偷眼，粉蝶如知合断魂。\n幸有微吟可相狎，不须檀板共金尊。",
      "sha1": "9235e4d9d3d41fac025a3aa5a371ae5801d7fdef"
    },
    {
      "content": "题目:《山中寄招叶秀才》\n作者:林逋（９６７－１０２８）\n夜鹤晓猿时复闻，寥寥长似耿离群。\n月中未要恨丹桂，岭上且来看白云。\n棋子不妨临水着，诗题兼好共僧分。\n新忧他日荣名后，难得幽栖事静君。",
      "sha1": "118fab20b3032affe009e15b8cefe0a17eb5787c"
    },
    {
      "content": "题目:《孤山寺瑞上人房写望》\n作者:林逋（９６７－１０２８）\n底处凭栏思眇然，孤山塔后阁西偏。\n阴沉画轴林间寺，零落棋枰葑上田。\n秋景有时飞独鸟，夕阳无事起寒烟。\n迟留更爱吾庐近，只待春来看雪天。",
      "sha1": "930474045efefc924fea9e568b0168071a4a52b5"
    },
    {
      "content": "题目:《烛》\n作者:穆修（９６９－１０３２）\n一箔珠帘掩映垂，房栊轻染麝香枝。\n佳人盼影横哀柱，狎客分光缀艳诗。\n禁锁翠明初唱漏，官窗红短尚围棋。\n长宵且秉欢游去，无限风光见古辞。",
      "sha1": "368a28214a190627c398155add0494abb0eb3858"
    },
    {
      "content": "题目:《无题》\n作者:晏殊（９９１－１０５５）\n油壁香车不再逢，峡云无迹任西东。\n梨花院落溶溶月，柳絮池塘淡淡风。\n几日寂寥伤酒后，一番萧瑟禁烟中。\n鱼书欲寄何由达，水远山长处处同。",
      "sha1": "61d5b39c8d5d04954a2ba6f0a7e29c4af0849485"
    },
    {
      "content": "题目:《落花》\n作者:宋祁（９９８－１０６２）\n坠素翻红各自伤，青楼烟雨忍相忘。\n将飞更作回风舞，已落犹成半面妆。\n沧海客归珠有泪，章台人去骨遗香。\n可能无意传双蝶，尽付芳心与蜜房。",
      "sha1": "4644fdd253cd8c90af02883c18d943d3926e236d"
    },
    {
      "content": "题目:《宿甘露寺僧舍》\n作者:曾公亮（９９８－１０７８）\n枕中云气千峰近，床底松声万壑哀。\n要看银山拍天浪，开窗放入大江来。",
      "sha1": "1ce2d883b80d53286a6ef0c7b9b1213058b24357"
    },
    {
      "content": "题目:《汝坟贫女》\n作者:梅尧臣（１００２－１０６０）\n汝坟贫家女，行哭音凄怆。\n自言有老父，孤独无丁壮。\n郡吏来何暴，官家不敢抗。\n督遣勿稽留，龙种去携杖。\n勤勤嘱四邻，幸愿相依傍。\n适闻闾里归，问讯疑犹强。\n果然寒雨中，僵死壤河上。\n弱质无以托，横尸无以葬。\n生女不如男，虽存何所当。\n拊膺呼苍天，生死将奈向。",
      "sha1": "557fdf59ef42c8416ad50817ecc43d218e29abb4"
    },
    {
      "content": "题目:《东溪》\n作者:梅尧臣（１００２－１０６０）\n行到东溪看水时，坐临孤屿发船迟。\n野凫眠岸有闲意，老树着花无丑枝。\n短短蒲耳齐似剪，平平沙石净于筛。\n情虽不厌住不得，薄暮归来车马疲。\n%    \n题目:《鲁山山行》\n作者:梅尧臣（１００２－１０６０）\n适与野情惬，千山高复低。\n好峰随处改，幽径独行迷。\n霜落熊升树，林空鹿饮溪。\n人家在何许？云外一声鸡。",
      "sha1": "2071e309c7b6c6c6b56c56168860751a230610e5"
    },
    {
      "content": "题目:《戏答元珍》\n作者:欧阳修（１００７－１０７２）\n春风疑不到天涯，二月山城未见花。\n残雪压枝犹有桔，冻雷惊笋欲抽芽。\n夜闻归雁生乡思，病入新年感物华。\n曾是洛阳花下客，野芳虽晚不须嗟。",
      "sha1": "f55169e10f0bbfc071ca1a4fe6c369227ba3f84a"
    },
    {
      "content": "题目:《新开棋轩呈元珍表臣》\n作者:欧阳修（１００７－１０７２）\n竹树日已滋，轩窗渐幽兴。\n人间与世远，鸟语知境静。\n春光霭欲布，山色寒尚映。\n独收万籁心，于此一枰竞。",
      "sha1": "d74b2f7cd527da7d792b884ba1c88fa0bf7bb29b"
    },
    {
      "content": "题目:《明妃曲和王介甫作》其二\n作者:欧阳修（１００７－１０７２）\n汉宫有佳人，天子初未识，\n一朝随汉使，远嫁单于国。\n绝色天下无，一失难再得，\n虽能杀画工，于事竟何益？\n耳目所及尚如此，万里安能制夷狄！\n汉计诚已拙，女色难自夸。\n明妃去时泪，洒向枝上花；\n狂风日暮起，飘泊落谁家。\n红颜胜人多薄命，莫怨春风当自嗟。",
      "sha1": "f21d4e6a9df8a48194c4b0ca96d6eec8e3981b06"
    },
    {
      "content": "题目:《啼鸟》\n作者:欧阳修（１００７－１０７２）\n我遭谗口身落此，每闻巧言宜可憎。\n春到山城苦寂寞，把盏常恨无娉婷。\n花开鸟语辄自醉，醉与花鸟为交朋。\n花能嫣然顾我笑，鸟劝我饮非无情。\n身闲酒美惜光景，惟恐鸟散花飘零。\n可笑灵均楚泽畔，离骚憔悴愁独醒。",
      "sha1": "2692e74b91601e7a17aa9d5c5ecc8ed493a787b1"
    },
    {
      "content": "题目:《晚泊岳阳》\n作者:欧阳修（１００７－１０７２）\n卧闻岳阳城里钟，系舟岳阳城下树。\n正见空江明月来，云水苍茫失江路。\n夜深江月弄清辉，水上人歌月下归；\n一阕声长听不尽，轻舟短楫去如飞。",
      "sha1": "55ac9424b6631a73669ef916c95428d15e789e05"
    },
    {
      "content": "题目:《画眉鸟》\n作者:欧阳修（１００７－１０７２）\n百啭千声随意移，山花红紫树高低。\n始知锁向金笼听，不及林间自在啼。",
      "sha1": "f7c2c673da676f3816d81a98fc0a558cb45c5c27"
    },
    {
      "content": "题目:《城南感怀呈永叔》\n作者:苏舜钦（１００８－１０４８）\n春阳泛野动，春阴与天低。\n远林气蔼蔼，长道风依依。\n览物虽暂适，感怀翻然移。\n所见既可骇，所闻良可悲。\n去年水后旱，田亩不及犁。\n冬温晚得雪，宿麦生者稀。\n前去固无望，即日已苦饥。\n老稚满田野，斫掘寻凫茈。\n此物近亦尽，卷耳共所资。\n昔云能驱风，充腹理不疑；\n今乃有毒厉，肠胃生疮痍。\n十月七八死，当路横其尸。\n犬彘咋其骨，乌鸢啄其皮。\n胡为残良民，令此鸟兽肥？\n天岂意如此？泱荡莫可知！\n高位厌梁肉，坐论搀云霓。\n岂无富人术，使之长熙熙？\n我今饥伶俜，悯此复自思：\n自济既不暇，将复奈尔为！\n愁愤徒满胸，嵘𡵓不能齐。",
      "sha1": "4b43312089746d83f14b5730e533b6ae0f243815"
    },
    {
      "content": "题目:《庆州败》\n作者:苏舜钦（１００８－１０４８）\n无战王者师，有备军之志。\n天下承平数十年，此语虽存人所弃。\n今岁西戎背世盟，直随秋风寇边城。\n屠杀熟户烧障堡，十万驰骋山岳倾。\n国家防塞今有谁？官为承制乳臭儿。\n酣觞大嚼乃事业，何尝识会兵之机？\n符移火急搜卒乘，意谓就戮如缚尸。\n未成一军已出战，驱逐急使缘崄巇。\n马肥甲重士饱喘，虽有弓剑何所施。\n连颠自欲堕深谷，虏骑笑指声嘻嘻。\n一麾发伏雁行出，山下掩截成重围。\n我军免胄乞死所，承制面缚交涕洟。\n逡巡下令艺者全，争献小技歌且吹。\n其余劓首放之去，东走矢液皆淋漓。\n道无耳准若怪兽，不自愧耻犹生归！\n守者沮气陷者苦，尽由主将之所为。\n地机不见欲侥胜，羞辱中国堪伤悲。",
      "sha1": "c925729bc002977243217544225938c04eb68861"
    },
    {
      "content": "题目:《暑中杂咏》\n作者:苏舜钦（１００８－１０４８）\n嘉果浮沉酒半醺，床头书册乱纷纷。\n北轩凉吹开疏竹，卧看青天行白云。",
      "sha1": "312765c60483223156631db34c527752226c85df"
    },
    {
      "content": "题目:《观棋长吟》\n作者:邵雍（１０１１－１０７７）\n院静春深昼掩扉，竹间闲看客争棋。\n搜罗神鬼聚胸臆，措臻山河入范围。\n局合龙蛇成阵斗，劫残鸿雁破行飞；\n杀多项羽坑秦卒，败剧符坚畏晋师。\n座上戈铤尝击搏，面前冰炭旋更移；\n死生共抵两家事，胜负都由一着时。\n当路断无相假借，对人须且强推辞；\n腹心受害诚堪惧，唇齿生忧尚可医；\n善用中伤为得策，阴行狡狯谓知机。\n请观今日长安道，易地何尝不有之？",
      "sha1": "3c500e8484c9eb3fca123fe803299358bc0853b3"
    },
    {
      "content": "题目:《送棋僧惟照》\n作者:文同（１０１８－１０７９）\n学成九章开方诀，诵得一行乘除诗，\n自然天性晓绝艺，可敌国手应吾师。\n窗前横榻拥炉处，门外大雪压屋时，\n独翻旧局辨错着，冷笑古人心许谁？",
      "sha1": "7f5aa7e172979960c3293ef5bc784ea478a66b67"
    },
    {
      "content": "题目:《咏柳》\n作者:曾巩（１０１９－１０８３）\n乱条犹未变初黄，倚得东风势便狂。\n解把飞花蒙日月，不知天地有清霜。",
      "sha1": "5182b512f2cd9f1c1f9ce7cbf8f16e2a0ad25d59"
    },
    {
      "content": "题目:《明妃曲》二首\n作者:王安石（１０２１－１０８６）\n\n            其一\n\n明妃初出汉宫时，泪湿春风鬓脚垂。\n低徊顾影无颜色，尚得君王不自持。\n归来却怪丹青手，入眼平生几曾有；\n意态由来画不成，当时枉杀毛延寿。\n一去心知更不归，可怜着尽汉宫衣；\n寄声欲问塞南事，只有年年鸿雁飞。\n家人万里传消息，好在毡城莫相忆；\n君不见咫尺长门闭阿娇，人生失意无南北。\n\n\n            其二\n\n明妃初嫁与胡儿，毡车百辆皆胡姬。\n含情欲语独无处，传与琵琶心自知。\n黄金杆拨春风手，弹看飞鸿劝胡酒。\n汉宫侍女暗垂泪，沙上行人却回首。\n汉恩自浅胡恩深，人生乐在相知心。\n可怜青冢已芜没，尚有哀弦留至今。",
      "sha1": "78c89fdc567d5f0af571e05fd17158ad9a11586c"
    },
    {
      "content": "题目:《书湖阴先生壁》\n作者:王安石（１０２１－１０８６）\n茅檐长扫静无苔，花木成畦手自栽。\n一水护田将绿绕，两山排闼送青来。",
      "sha1": "460cc810f6981f50f0331c1a08efce423d9fcfbf"
    },
    {
      "content": "题目:《元日》\n作者:王安石（１０２１－１０８６）\n爆竹声中一岁除，春风送暖入屠苏。\n千门万户曈曈日，总把新桃换旧符。",
      "sha1": "eda772f5284f858085e56d2123446cb93059785c"
    },
    {
      "content": "题目:《棋》\n作者:王安石（１０２１－１０８６）\n莫将戏事扰真情，且可随缘道我赢。\n战罢两奁分白黑，一枰何处有亏成。",
      "sha1": "6eceebe30943a57331cd387f8d032114a54e913b"
    },
    {
      "content": "题目:《登飞来峰》\n作者:王安石（１０２１－１０８６）\n飞来峰上千寻塔，闻说鸡鸣见日升。\n不畏浮云遮望眼，只缘身在最高层。",
      "sha1": "15b91cc2280fc17fcf0642195dcb403fe65f04a9"
    },
    {
      "content": "题目:《泊船瓜洲》\n作者:王安石（１０２１－１０８６）\n京口瓜洲一水间，钟山只隔数重山。\n春风又绿江南岸，明月何时照我还。",
      "sha1": "4589b70882ed1ceb1e0ecc529818ee26149cd206"
    },
    {
      "content": "题目:《与薛肇明弈棋赌梅花诗输一首》\n作者:王安石（１０２１－１０８６）\n华发寻春喜见梅，一株临路雪倍堆。\n凤城南陌他年忆，香杳难随驿使来。",
      "sha1": "5705ea2d60a39a66eadcffbc1ac90b2d79cb0a95"
    },
    {
      "content": "题目:《春日》\n作者:程颢（１０３２－１０８５）\n云淡风轻近午天，傍花随柳过前川。\n时人不识余心乐，将谓偷闲学少年。",
      "sha1": "58dcc99c58b3dbfc2d4ffc26f7359b37c93f7019"
    },
    {
      "content": "题目:《秋日》\n作者:程颢（１０３２－１０８５）\n闲来无事不从容，睡觉东窗日已红。\n万物静观皆自得，四时佳兴与人同。\n道通天地有形外，思入风云变态中。\n富贵不淫贫贱乐，男儿到此是豪雄。",
      "sha1": "67ad46ba5a413c170350aa6aff9ba71c67774d0c"
    },
    {
      "content": "题目:《和子由渑池怀旧》\n作者:苏轼（１０３６－１１０１）\n人生到处知何似，应似飞鸿踏雪泥：\n泥上偶然留指爪，鸿飞那复计东西。\n老僧已死成新塔，坏壁无由见旧题。\n往日崎岖还记否，路上人困蹇驴嘶。",
      "sha1": "c063fc534e2bf2a2c787471a0cbdca21290d1f7e"
    },
    {
      "content": "题目:《寓居定惠院之东杂花满山有海棠一株土人不知贵也》\n作者:苏轼（１０３６－１１０１）\n江城地瘴蕃草木，只有名花苦幽独。\n嫣然一笑竹篱间，桃李满山总粗俗。\n也知造物有深意，故遣佳人在空谷。\n自然富贵出天姿，不待金盘荐华屋。\n朱唇得酒晕生脸，翠袖卷纱红映肉。\n林深雾暗晓光迟，日暖风轻春睡足。\n雨中有泪亦凄怆，月下无人更清淑。\n先生食饱无一事，散步逍遥自扪腹。\n不问人家与僧舍，拄杖敲门看修竹。\n忽逢绝艳照衰朽，叹息无言揩病目。\n陋邦何处得此花，无乃好事移西蜀。\n寸根千里不易到，衔子飞来定鸿鹄。\n天涯流落俱可念，为饮一樽歌此曲。\n明朝酒醒还独来，雪落纷纷哪忍触。",
      "sha1": "ec69c206b21266d9452c64c049567fa914fc3add"
    },
    {
      "content": "题目:《腊日游孤山访惠勤惠思二僧》\n作者:苏轼（１０３６－１１０１）\n天欲雪，云满湖，楼台明灭山有无。\n水清出石鱼可数，林深无人鸟相呼。\n腊日不归对妻孥，名寻道人实自娱。\n道人之居在何许？宝云山前路盘纡。\n孤山孤绝谁肯庐？道人有道山不孤。\n纸窗竹屋深自暖，拥褐坐睡依团蒲。\n天寒路远愁仆夫，整驾催归及未晡。\n出山回望云木合，但见野鹘盘浮图。\n兹游淡薄欢有余，到家恍如梦蘧蘧。\n作诗火急追亡逋，清景一失后难摹。",
      "sha1": "74353f01d743cf5ad8e9c7768ed58c055c0e33d7"
    },
    {
      "content": "题目:《石苍舒醉墨堂》\n作者:苏轼（１０３６－１１０１）\n人生识字忧患始，姓名粗记可以休。\n何用草书夸神速，开卷戃恍令人愁。\n我尝好之每自笑，君有此病何能瘳！\n自言其中有至乐，适意无异逍遥游。",
      "sha1": "9d8804f2aa26a2ee98e752d74394ab5e06bd9787"
    },
    {
      "content": "题目:《正月二十日与潘郭二生出郊寻春，忽记去年是日同至女王城作诗，乃和前韵》\n作者:苏轼（１０３６－１１０１）\n东风未肯入东门，走马还寻去岁春。\n人似秋鸿来有信，事如春梦了无痕。\n江城白酒三杯酽，野老苍颜一笑温。\n已约年年为此会，故人不用赋招魂。",
      "sha1": "07939b4ac1cd6a86434bbbd71712f391626d7890"
    },
    {
      "content": "题目:《有美堂暴雨》\n作者:苏轼（１０３６－１１０１）\n游人脚底一声雷，满座顽云拨不开，\n天外黑风吹海立，浙东飞雨过江来。\n十分潋滟金樽凸，千杖敲铿羯鼓催。\n唤起谪仙泉酒面，倒倾鲛室泻琼瑰。",
      "sha1": "2d2b1f6d80fc8fe6f7e863cd76ea889e77580707"
    },
    {
      "content": "题目:《和子由踏青》\n作者:苏轼（１０３６－１１０１）\n春风陌上惊微尘，游人初乐岁华新。\n人闲正好路旁饮，麦短未怕游车轮。\n城中居人厌城郭，喧阗晓出空四邻。\n歌鼓惊山草木动，箪瓢散野乌鸢驯。\n何人聚众称道人，遮道卖符色怒嗔。\n宜蚕使汝茧如瓮，宜畜使汝羊如麕。\n路人未必信此语，强为买符禳新春。\n道人得钱径沽酒，醉倒自谓吾符神。",
      "sha1": "2b3d01aa2003a3df6c1a801c9eba434b17a63b55"
    },
    {
      "content": "题目:《六月二十七日望湖楼醉书》\n作者:苏轼（１０３６－１１０１）\n黑云翻墨未遮山，白雨跳珠乱入船。\n卷地风来忽吹散，望湖楼下水如天。",
      "sha1": "3fa0ec314bd9a06bfb7e5b6b8572d258bffdb2a0"
    },
    {
      "content": "题目:《题西林壁》\n作者:苏轼（１０３６－１１０１）\n横看成岭侧成峰，远近高低各不同。\n不识庐山真面目，只缘身在此山中。",
      "sha1": "21717edb3f43c961dd3822cbf0e23d80228d185c"
    },
    {
      "content": "题目:《惠崇春江晚景》\n作者:苏轼（１０３６－１１０１）\n竹外桃花三两枝，春江水暖鸭先知。\n萎蒿满地芦芽短，正是河豚欲上时。",
      "sha1": "7eff33e47648be82c659cf272620fd43de5f9fe9"
    },
    {
      "content": "题目:《怀渑池寄子瞻兄》\n作者:苏辙（１０３９－１１１２）\n相携话别郑原上，共道长途怕雪泥。\n归骑还寻大梁陌，行人已度古崤西。\n曾为县吏民知否？旧宿僧房壁共题。\n遥想独游佳味少，无方骓马但鸣嘶。",
      "sha1": "c882e45582f6e5b57bb88b3aaa20e24b0a0f3356"
    },
    {
      "content": "题目:《牧童诗》\n作者:黄庭坚（１０４５－１１０５）\n骑牛远远过前村，短笛横吹隔陇闻。\n多少长安名利客，机关用尽不如君。",
      "sha1": "595ad6b3f43b223bc8f469e415e30e14b9940833"
    },
    {
      "content": "题目:《病起荆江亭即事》\n作者:黄庭坚（１０４５－１１０５）\n翰墨场中老伏波，菩提坊里病维摩。\n近人积水无鸥鹭，时有归牛浮鼻过。\n\n闭门觅句陈无己，对客挥毫秦少游。\n正字不知温饱未，西风吹泪古藤州。",
      "sha1": "1746b500cb75cb39bee9c3773aa813187d02ec0e"
    },
    {
      "content": "题目:《王充道送水仙花五十支》\n作者:黄庭坚（１０４５－１１０５）\n凌波仙子生尘袜，水上轻盈步微月。\n是谁招此断肠魂，种作寒花寄愁绝。\n含香体素欲倾城，山矾是弟梅是兄。\n坐对真成被花恼，出门一笑大江横。",
      "sha1": "4e5edda922850c705a8dbfcec89fbcb54c322fa1"
    },
    {
      "content": "题目:《登快阁》\n作者:黄庭坚（１０４５－１１０５）\n痴儿了却公家事，快阁东西倚晚晴。\n落木千山天远大，澄江一道月分明。\n朱弦已为佳人绝，青眼聊因美酒横。\n万里归船弄长笛，此心吾与白鸥盟。",
      "sha1": "ea46973979f12c8f984c02f573e55d83895352d4"
    },
    {
      "content": "题目:《寄黄几复》\n作者:黄庭坚（１０４５－１１０５）\n我居北海君南海，寄雁传书谢不能。\n桃李春风一杯酒，江湖夜雨十年灯。\n持家但有四立壁，治国不蕲三折肱。\n想得读书头已白，隔溪猿哭瘴烟滕。",
      "sha1": "4529319997e9e24dc89cc4082a40bf59b361e001"
    },
    {
      "content": "题目:《雨中登岳阳楼望君山》\n作者:黄庭坚（１０４５－１１０５）\n\n            其一\n\n投荒万死鬓毛斑，生入瞿塘滟滪关。\n未到江南先一笑，岳阳楼上对君山。\n\n            其二\n\n满川风雨独凭栏，绾结湘娥十二鬟。\n可惜不当湖水面，银山堆里看青山。",
      "sha1": "c921e710a4728a88ea03fdb814dba96c1c08bf7f"
    },
    {
      "content": "题目:《弈棋二首呈任渐》\n作者:黄庭坚（１０４５－１１０５）\n\n            其一\n\n偶无公事负朝暄，三百枯棋共一樽。\n坐隐不知岩穴乐，手谈胜与俗人言。\n簿书堆积尘生案，车马淹留客在门。\n战胜将骄疑必败，果然终取敌兵翻。\n\n\n            其二\n\n偶无公事客休时，席上谈兵校两棋。\n心似蛛丝游碧落，身如蜩甲化枯枝。\n湘东一目诚甘死，天下中分尚可持。\n谁谓吾徒犹爱日，参横月落不曾知。",
      "sha1": "31954a69fa7d511d2f122bc4c91e065ebb9c53d9"
    },
    {
      "content": "题目:《喜太守毕朝散致政》\n作者:黄庭坚（１０４５－１１０５）\n功名富贵两蜗角，险阻艰难一酒杯。\n百体观来身是幻，万夫争处首先回。",
      "sha1": "bead7c418962a6535661529b7e7f73ba16891c83"
    },
    {
      "content": "题目:《春日》\n作者:秦观（１０４９－１１００）\n一夕轻雷落万丝，霁光浮瓦碧参差。\n有情芍药含春泪，无力蔷薇卧晓枝。",
      "sha1": "5329b0728c2978164c9dd5291502bf7ed0275cb9"
    },
    {
      "content": "题目:《偶题》\n作者:张耒（１０５２－１１１２）\n相逢记得画桥头，花似精神柳似柔。\n莫谓无情即无语，春风传意水传愁。",
      "sha1": "0a0e85044f55d52694e3644ab5ea17e097b061db"
    },
    {
      "content": "题目:《春怀示邻里》\n作者:陈师道（１０５３－１１０１）\n断墙着雨蜗成字，老屋无僧燕作家，\n剩欲出门追语笑，却嫌归鬓著尘沙。\n风翻蛛网开三面，雷动蜂窠趁两衙。\n屡失南邻春事约，只今容有未开花。",
      "sha1": "bdeebb69ffb4eff8c20218ddd4263a67594c8c9e"
    },
    {
      "content": "题目:《宫词》\n作者:宋徽宗〔赵佶〕（１０８２－１１３５）\n新样梳妆巧画眉，窄衣纤体最相宜；\n一时趋向多情远，小阁幽窗静弈棋。",
      "sha1": "13f3059673fe7300b934022ee7b1f78b9158a94d"
    },
    {
      "content": "题目:《自责》二首\n作者:朱淑真（《宋诗纪事》：“号幽栖居士，钱塘人，世居桃村。工诗，嫁为市井民妻，不得志殁。”）\n\n            其一\n\n女子弄文诚可罪，那堪咏月更吟风。\n磨穿铁砚非吾事，绣折金针却有功。\n\n\n            其二\n\n闷无消遣只看诗，不见诗中话别离。\n添得情怀转萧索，始知伶俐不如痴。",
      "sha1": "523557c1f8daa8fa2efc5d41f87b275a78898fc3"
    },
    {
      "content": "题目:《春日即事》\n作者:吕本中（１０８４－１１４５）\n病起多情白日迟，强来庭下探花期。\n雪消池馆初春后，人倚栏杆欲暮时。\n乱蝶狂蜂俱有意，兔葵燕麦自无知。\n池边垂柳腰支活，折尽长条为寄谁？",
      "sha1": "99fa379a9c8d674255d96ee724cdea595e9e85d7"
    },
    {
      "content": "题目:《暮步至江上》\n作者:吕本中（１０８４－１１４５）\n客事久输鹦鹉杯，春愁如接凤凰台。\n树阴不碍帆影过，雨气却随潮信来。\n山似故人堪对饮，花如遗恨不重开。\n雪篱风榭年年事，辜负风光取次回。",
      "sha1": "5244f9d96e67a491ff0ffe336831d1c67c3b049f"
    },
    {
      "content": "题目:《三衢道中》\n作者:曾几（１０８４－１１６６）\n梅子黄时日日晴，小溪泛尽却山行。\n绿阴不减来时路，添得黄鹂四五声。",
      "sha1": "653c7252d9ba95e849fd67d83d3b9d537be39c26"
    },
    {
      "content": "题目:《寓居吴兴》\n作者:曾几（１０８４－１１６６）\n相对真成泣楚囚，遂无末策到神州。\n但知绕树如飞鹊，不解营巢似拙鸠。\n江北江南犹断绝，秋风秋雨敢淹留？\n低回又作荆州梦，落日孤云始欲愁。",
      "sha1": "27743ded2708aece6e94d2443eadef2f51344c30"
    },
    {
      "content": "题目:《襄邑道中》\n作者:陈与义（１０９０－１１３８）\n飞花两岸照船红，百里榆堤半日风。\n卧看满天云不动，不知云与我俱东。",
      "sha1": "c50f8a86ab9253b4616e24936fe28410aad31303"
    },
    {
      "content": "题目:《雨晴》\n作者:陈与义（１０９０－１１３８）\n天缺西南江面清，纤云不动小滩横。\n墙头语鹊衣犹湿，楼外残雷气未平。\n尽取微凉供稳睡，急搜奇句报新晴。\n今宵绝胜无人共，卧看星河尽意明。",
      "sha1": "a4a31c3ad28a1fa02fe2f60f08ec300832d3da99"
    },
    {
      "content": "题目:《伤春》\n作者:陈与义（１０９０－１１３８）\n庙堂无计可平戎，坐使甘泉照夕峰。\n初怪上都闻战马，岂知穷海看飞龙。\n孤臣霜发三千丈，每岁烟花一万重。\n稍喜长沙向延阁，疲兵敢犯犬羊锋。",
      "sha1": "9618e188083669371614c1f36293f3b5fc249b1a"
    },
    {
      "content": "题目:《临安春雨初霁》\n作者:陆游（１１２５－１２１０）\n世味年来薄似纱，谁令骑马客京华。\n小楼一夜听春雨，深巷明朝卖杏花。\n矮纸斜行闲作草，晴窗细乳戏分茶。\n素衣莫起风尘叹，犹及清明可到家。",
      "sha1": "8e6e9493538bb951786c000203912c8eb869d658"
    },
    {
      "content": "题目:《金错刀行》\n作者:陆游（１１２５－１２１０）\n黄金错刀白玉装，夜穿窗扉出光芒。\n丈夫五十功未立，提刀独立顾八荒。\n京华结交尽奇士，意气相期共生死。\n千年史册耻无名，一片丹心报天子。\n尔来从军天汉滨，南山晓雪玉嶙峋。\n呜呼！楚虽三户能亡秦，岂有堂堂中国空无人！",
      "sha1": "5187c1c82a098d2177e636999e6265af3604b887"
    },
    {
      "content": "题目:《夜登白帝城怀少陵先生》\n作者:陆游（１１２５－１２１０）\n拾遗白发有谁怜？零落歌诗遍两川。\n人立飞楼今已矣，浪翻孤月尚依然。\n升沈自古无穷事，愚智同归有限年。\n此意凄凉谁共语？岸沙君看去年痕。",
      "sha1": "5d2dc7f3d4fbefb2bc06df2bcec9c6a8515fe3b5"
    },
    {
      "content": "题目:《游山西村》\n作者:陆游（１１２５－１２１０）\n莫笑农家腊酒浑，丰年留客足鸡豚。\n山重水复疑无路，柳暗花明又一村。\n萧鼓追随春社近，衣冠简朴古风存。\n从今若许闲乘月，拄杖无时夜叩门。",
      "sha1": "b5799f508d0e2b69cc35922e20faa0e1fa745496"
    },
    {
      "content": "题目:《书愤》\n作者:陆游（１１２５－１２１０）\n早岁那知世事艰，中垢北望气如山。\n楼船夜雪瓜洲渡，铁马秋风大散关。\n塞上长城空自许，镜中衰鬓已先斑。\n出师一表真名世，千载谁堪伯仲间。",
      "sha1": "b42d569f6d09959faff0b42350a29c2d2b1331bb"
    },
    {
      "content": "题目:《沈园》\n作者:陆游（１１２５－１２１０）\n城上斜阳画角哀，沈园非复旧池台，\n伤心桥下春波绿，曾是惊鸿照影来。\n\n梦断香消四十年，沈园柳老不吹绵。\n此身行作稽山土，犹吊遗踪一泫然。",
      "sha1": "fb4fcc1e7546dfb14cdc1b92ac1b9a0850d520c9"
    },
    {
      "content": "题目:《自嘲》\n作者:陆游（１１２５－１２１０）\n少读诗书陋汉唐，莫年身世寄农桑。\n骑驴两脚欲到地，爱酒一樽常在旁。\n老去形容虽变改，醉来意气尚轩昂。\n太行王屋何由动，堪笑愚公不自量。",
      "sha1": "93c1fc0a20364caa8f169db851ee050bf1f254b9"
    },
    {
      "content": "题目:《秋思》\n作者:陆游（１１２５－１２１０）\n利欲驱人万火牛，江湖浪迹一沙鸥。\n日长似岁闲方觉，事大如山醉亦休。\n衣杵相望深巷月，井桐摇落故园秋。\n欲舒老眼无高处，安得元龙百尺楼。",
      "sha1": "5bacf74af0f3c26358b8a9115497fa08aa7f3a16"
    },
    {
      "content": "题目:《梅花绝句》\n作者:陆游（１１２５－１２１０）\n闻道梅花坼晓风，雪堆遍满四山中。\n何方可化身千亿，一树梅花一放翁。",
      "sha1": "f1f43084ef17f559afbeadb51b4a8bfc4b46ae78"
    },
    {
      "content": "题目:《剑门道中遇微雨》\n作者:陆游（１１２５－１２１０）\n衣上征尘杂酒痕，远游无处不消魂。\n此身合是诗人未？细雨骑驴入剑门。",
      "sha1": "71aea8b39a55185b4ef18f0efa375c840779d56f"
    },
    {
      "content": "题目:《示儿》\n作者:陆游（１１２５－１２１０）\n死去元知万事空，但悲不见九州同。\n王师北定中原日，家祭无忘告乃翁。",
      "sha1": "a25044ef70306b07db46064ecf8c312c34349418"
    },
    {
      "content": "题目:《初入淮河》（选一）\n作者:杨万里（１１２７－１２０６）\n\n船离洪泽岸头沙，人到淮河意不佳。\n何必桑乾方是远，中流以北即天涯！",
      "sha1": "9ae94be632c03b0d36820052060d41770ff7d3ef"
    },
    {
      "content": "题目:《春晴怀故园海棠》\n作者:杨万里（１１２７－１２０６）\n竹边台榭水边亭，不要人随只独行。\n乍暖柳条无气力，淡晴花影不分明。\n一番过雨来幽径，无数新禽有喜声。\n只欠翠纱红映肉，两年寒食负先生。",
      "sha1": "70269b4c9e444fe1977ab2663866c85e18ff5390"
    },
    {
      "content": "题目:《霰》\n作者:杨万里（１１２７－１２０６）\n雪花遣霰作前锋，势破张皇欲暗空。\n筛瓦巧寻疏处漏，跳阶误到暖边融。\n寒声带雨山难白，冷气侵人火失红。\n方讶一冬暄较甚，今宵敢叹卧如弓。",
      "sha1": "44e610f0ac9a1339033bd0a392fe5d7a7f0a703b"
    },
    {
      "content": "题目:《闲居初夏午睡起》\n作者:杨万里（１１２７－１２０６）\n梅子留酸软齿牙，芭蕉分绿与窗纱。\n日长睡起无情思，闲看儿童捉柳花。",
      "sha1": "c05e804170f5294d5b3677acf3715e885faeefb3"
    },
    {
      "content": "题目:《读严子陵传》\n作者:杨万里（１１２７－１２０６）\n客星何补汉中兴，空有清风冷似冰。\n早遣阿瞒移汉鼎，人间何处有严陵！",
      "sha1": "2770093a0713218622f06a3de98de6f7b52a2f30"
    },
    {
      "content": "题目:《四时田园杂兴》（选一）\n作者:范成大（１１２６－１１９３）\n昼出耘田夜绩麻，村庄儿女各当家。\n童孙未解供耕织，也傍桑阴学种瓜。",
      "sha1": "2592e2b0c5a7225089058ca303b09fe718b98a0a"
    },
    {
      "content": "题目:《横塘》\n作者:范成大（１１２６－１１９３）\n南浦春来绿一川，石桥朱塔两依然。\n年年送客横塘路，细雨垂杨系画船。",
      "sha1": "5ddd44504d56a50197917abbdd36b4f1acd6ee39"
    },
    {
      "content": "题目:《活水亭观书有感》\n作者:朱熹（１１３０－１２００）\n半亩方塘一鉴开，天光云影共徘徊。\n问渠那得清如许，为有源头活水来。",
      "sha1": "3226fefdb7c5e32a815b8bea606fdc5ac1934d2d"
    },
    {
      "content": "题目:《除夜自石湖归苕溪》其一\n作者:姜夔（１１５５－１２２１）\n细草穿沙雪半销，吴宫烟冷水迢迢。\n梅花竹里无人见，一夜吹香过石桥。",
      "sha1": "0ca8eb5d99266695bbe60c391770f17bb91cc896"
    },
    {
      "content": "题目:《夏日怀友》\n作者:徐玑（１１６２－１２１４）\n流水阶除静，孤眠得自由。\n月生林欲晓，雨过夜如秋。\n远忆荷花浦，谁吟杜若洲？\n良宵恐无梦，有梦即俱游。",
      "sha1": "7c4c49ff65c8723960fbe7ffe7e7e38f4629e111"
    },
    {
      "content": "题目:《江村晚眺》\n作者:戴复古（１１６７－？）\n江头落日照平沙，潮退渔船阁岸斜。\n白鸟一双临水立，见人惊起入芦花。",
      "sha1": "5dcf805314f06789c2d87acbc58da3e46bef32b0"
    },
    {
      "content": "题目:《约客》\n作者:赵师秀（１１７０－１２００）\n黄梅时节家家雨，青草池塘处处蛙。\n有约不来过夜半，闲敲棋子落灯花。",
      "sha1": "f4399c1bd5621f367e171b291262660f9b7b8f8c"
    },
    {
      "content": "题目:《过零丁洋》\n作者:文天祥（１２３６－１２８２）\n辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死，留取丹心照汗青。",
      "sha1": "c42eacfcde8e48695b3844d164c03ff8f96dab83"
    },
    {
      "content": "题目:《二砺》（选一）\n作者:郑思肖（１２４１－１３１８）\n愁里高歌梁公吟，犹如金玉戛商音。\n十年勾践亡吴计，七日包胥哭楚心。\n秋送新鸿哀破国，昼行饥虎啮空林。\n胸中有誓深于海，肯使神州竞陆沉？",
      "sha1": "74b09ee14b55bc4384f041ad6834a6746a77b198"
    }
  ]
}